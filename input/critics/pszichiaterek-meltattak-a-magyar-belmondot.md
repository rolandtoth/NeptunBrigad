---json
{
    "title": "Pszichiáterek méltatták a magyar belmondót",
    "excerpt": "Tragikomikus lélekkukkolás, egy szexfüggő fiatalember kendőzetlen önvallomása – és sok humor.",
    "workRef": "a-magyar-belmondo",
    "permalink": "/kritikak/{{ title | slug }}/",
    "externalSource": {
        "title": "olvassbele.com",
        "url": "http://olvassbele.com/2011/11/21/pszichiaterek-meltattak-a-magyar-belmondot-szinhaz-18/"
    }
}
---

Tragikomikus lélekkukkolás, egy szexfüggő fiatalember kendőzetlen önvallomása – és sok humor várja A magyar Belmondó című színházi előadás nézőit. A monodrámát Baksa Imre, az ismert színész-rendező játssza, rendezője Rába Roland, a Nemzeti Színház művésze. A szokatlan darab a színház és a pszichiátria határmezsgyéjén mozog.

A terápiás kezelésnél kevés intimebb, bizalmasabb helyzet van, hiszen ami ott elhangzik, az csak az orvosra és a betegre tartozik. A színházi előadás nézői mégis szemtanúi lehetnek egy furcsa fiatalember szokatlanul nyers önvallomásának, és bűntudat nélkül lehet kukkolni legbensőbb titkait. A történet szerint a főhős, a szexfüggő Misi nem kedveli a színházban dolgozó ikertestvérét, Imit – és ez kölcsönös. Misi egy autóbaleset után viszont kénytelen szembenézni a démonaival.

»A monodrámához személyes történeteket használtunk fel, de a nézők nem tudják, mi a valóság és mi a fikció. A magyar Belmondó olyan, mint egy halmozottan problémás ember terápiája. Szó esik a testvérek közötti konfliktusról, szexről, nőkről, alkoholról. A kőkemény történetek ugyanakkor önironikusak, tanulságosak és mulatságosak. A nézők helyenként magukra ismerhetnek, de mivel mindez nem velük történik, nevetni tudnak a tragikomikus eseményeken. Talán a közönségnek is terápia ez a monodráma. A magyar Belmondót a közelmúltban bemutattuk a Magyar Pszichiátriai Társaság 120 fős szakmai konferenciáján is. Nagyon pozitív visszajelzéseket kaptunk a kerekasztal-beszélgetésen az orvosoktól, akik a terápiákon naponta találkoznak hasonló betegekkel. Izgalmas vita alakult ki arról, vajon hol van a színház és a pszichiátria közötti határvonal. A szegedi Thealter Fesztivál közönsége is jól reagált a rendhagyó előadásra. Ezek az élmények megerősítettek minket abban, hogy jó úton járunk« – mondta Baksa Imre, az előadás főszereplője.

A darabhoz Rába Roland rendező szándékosan választotta helyszínnek a budapesti Kino Mozit. Az előadáshoz felhasználják az adott technikát és a filmes eszközöket is. Misi abszurd és misztikus élethelyzeteit videóbejátszások, manga pornófilm részletek, fényképek, valamint Borovi Dániel látványtervező kartonpapírból kivágott díszletei teszik színházivá a »talált térben«. A magyar Belmondó című előadást november 25-én és november 29-én este fél 9-től lehet látni a budapesti Kino Moziban. A NeptunBrigád és a Manna Egyesület közös produkciójában sok az erős szexuális utalás, ezért az előadás csak 18 éven felülieknek ajánlott.

»Valahogy úgy vagyunk, hogy ha az embertársunkat rosszabb állapotban látjuk, mint saját magunkat, egyből visszatér az életkedvünk.«

»Az istenek mindig azt veszik el az embertől, amit legjobban akar.«