---json
{
    "title": "Bemutató: Minden jót, Elling!",
    "excerpt": "Bemutató! Minden jót, Elling! címmel új bemutatóra készülünk a Junion Színházzal és az RS9 Színházzal közösen! Ingvar Ambjörnsen norvég író Vértestvérek című regényéből készült előadásunkat január 10-én az RS9 Színházban mutatjuk be, Koleszár Bazil Péter rendezésében.",
    "permalink": "/hirek/{{ title | slug }}/",
    "img": "bemutato-minden-jot-elling.jpg",
    "date": "2019-12-02",
    "link": "https://szinhaz.org/interju/2019/09/10/egyre-kevesbe-szeretnek-finomkodni-a-szinpadon-interju-baksa-imrevel/"
}
---

Az RS9 Színházban a 2020-as év első színházi bemutatóját január 10-én tartják. Ingvar Ambjörnsen norvég író _Vértestvérek_ című regényéből készült darabot viszik színre _Minden jót, Elling!_ címmel. A Junion Színház, a Neptun Brigád _és az RS9 Színház_ koprodukcióját Koleszár Bazil Péter rendezi.

Németországban élő norvég író, Ingvar Ambjörnsen regényei Norvégiában és Németországban egyaránt nagy népszerűségnek örvendenek. A Minden jót, Elling! című színdarab Ambjörnsen _Elling_ tetralógiájának harmadik kötetéből a _Vértestvérek_ című, 1997-ben megjelent regényéből készült. E regényéből a dán Axel Hellstenius forgatókönyve alapján, a norvég Peter Naess rendezett filmet 2001-ben Elling címmel, amelyet 2002-ben Oscar-díjra jelöltek a Legjobb Idegen Nyelvű Film kategóriában. A színpadi változatot nem csak szerte Európában, de az USA-ban és Ausztráliában is játsszák a színházak.

**A történet arról szól, hogyan képes talpra állni az ember, ha megfeneklett, ha padlóra került. Egy olyan barátság meséje, melynek során rájöhetünk, hogyan nyithatunk újra a külvilág felé, ha lebontjuk a magunk köré vont falakat, s hogyan találhatunk vissza a "normális életbe". Ez a barátság egymásrautaltság is egyben, és annak is jó példája, hogy mennyi tanulnivalónk van egymástól.**

Elling és Kjell figuráiban, akik lépésről lépésre próbálnak rájönni, mi is vezet a boldogulásunkhoz, magunkra ismerhetünk. Nem biztos, hogy a hiba "ott kinn" van: lehet, hogy a saját hozzáállásunkon, belátásunkon és bátorságunkon múlik, hogy tudunk-e harmóniában élni a világgal. A szorongás, a félelem és a pánik azonban – mint korunk rákfenéi – komoly akadályokat gördíthetnek elénk, igyekezve megfosztani bennünket a mindennapok apró örömeitől, a barátságtól, a gondoskodástól, a közösségtől. Ám azért, hogy mindebben részünk legyen, erőfeszítéseket kell tennünk, ahogy a maga módján Elling és Kjell, ez a furcsa páros is próbálkozik.

A szerző a két főhős karaktere révén a humort és az iróniát sem nélkülözve a legalapvetőbb érzéseinket és reakcióinkat tárja elénk. A bennünk, felnőttekben megbújó gyermeki ént mutatja be – annak sokszor ügyetlen tisztaságával, tétovaságával –, amit persze többnyire takargatni igyekszünk. Ám egyszer óhatatlanul eljön az idő, amikor ránk szakad a felnőtt lét minden baja és öröme. Ott kívül a világ, itt belül a félelem. Nyisd ki az ajtót, és indulj el.

"Mindig is szerettem a skandináv filmeket. Egyik pillanatban hülyére röhögöd magad, a másikban pedig összeszorul a szíved. A mi darabunk is erre törekszik. A próbákon sokat nevetünk, vagy épp nagyon megérezzük a figurák szánalmat keltő törékenységét.

Számomra Elling eljátszása nagy kihívás, mert nem ilyen szerepeket szoktam játszani. Kőszínházakban semmiképp. Zárt, minimális gesztusrendszerrel rendelkezik a szereplőm, ami távol áll tőlem. De a belső világa, magánya és félelmei az enyémek. Sok váltása van Ellingnek már a szövege alapján is, amit majd hitelesítenem kell. És persze a humorát nem az olcsó megoldásokkal előadni. A kollégákkal a munka ragyogó. Mindig figyelünk arra, hogy a való élet benne legyen a szituációkban és a karakterekben."

Baksa Imre

Axel Hellstenius:
**Minden jót, Elling!**
skandináv komédia

Elling és Kjell egy hosszabb vidéki "szanatóriumi" pihenés után lehetőséget kapnak arra, hogy újra a mindennapok részeseivé válhassanak: Oslo központjában kiutalnak nekik egy lakást, ahol akklimatizálódhatnak. Ebben a mentoruk is a segítségükre van, de a kihívás még így is óriási. Amitől talán a leginkább félnek, az a külvilág – a telefonhívások, a napi bevásárlás, a szórakozás, az ismerkedés, a szexualitás.

Ha kudarcot vallanak, mehetnek vissza "pihenni". Ám egyszer csak betoppan hozzájuk egy nő…

Szereplők:

- Elling: **Baksa Imre**
- Kjell Bjarne: **Vass György**
- Frank: **Kövesdi László**
- Gunn, Nóra és Reidun: **Kakasy Dóra**

Ingvar Ambjørnsen _Brødre i blodet (Vértestvérek)_ című regényét színpadra alkalmazta Axel Hellstenius.

- Fordította: Domsa Zsófi
- Dramaturg: Duró Gábor
- Jelmez: Pirityi Emese
- Díszlet: Vadász István
- Fény: Csáki Rita
- Hang: Nagy Ferenc
- Produkciós koordinátor: Sáfrány Eszter

Rendezte: Koleszár Bazil Péter

**Bemutató:** 2020. január 10. 19:30 [Jegyek itt](https://rs9.jegy.hu/program/minden-jot-elling-112367).

**További előadás:** 2020. január 20. 19:30 [Jegyek itt](https://rs9.jegy.hu/program/minden-jot-elling-112367).

**Helyszín:** RS9 Színház